**Victor Hugo** se narodil roku 1802 do rodiny důstojníka Napoleonovy armády. Kvůli otcově službě se rodina často stěhovala, což matce, zastánkyni monarchie, vadilo. Otec byl naopak bonapartista a ateista. Hugo tak vyrůstal v prostředí plném politických rozporů. V dětství byl silně ovlivněn matkou, což se odrazilo i v jeho rané proroyalistické tvorbě, později se však přiklonil k republikánství.

Literatuře se věnoval od mládí. Roku 1819 začal s bratrem vydávat časopis _Le Conservateur littéraire_. Tajně se zasnoubil s Adèle Foucherovou, s níž se po matčině smrti oženil (1822). Téhož roku vydal první básnickou sbírku _Ódy a rozmanité básně_. Drama _Cromwell_ (1827) se stalo manifestem francouzského romantismu. Následoval prozaický vrchol jeho tvorby – román _Chrám Matky boží v Paříži_ (1831).

Hugův osobní život byl plný dramat – ztratil syna Léopolda, manželka měla milostný poměr, sám udržoval dlouhý vztah s herečkou Juliettou Drouetovou. Tragicky zemřela i jeho dcera Léopoldine, což hluboce poznamenalo jeho poezii.

Od 40. let se zapojoval do politiky a přikláněl se k levici. Po státním převratu Napoleona III. roku 1851 odešel do exilu, do Francie se vrátil až po jeho pádu a stal se senátorem. Zemřel roku 1885 a byl pohřben v Panthéonu.


**Vybraná díla:**

- _Cromwell_ (1827) – divadelní hra, předmluva jako manifest romantismu.
- _Chrám Matky boží v Paříži_ (1831) – historický román z 15. stol., ústřední postavy Quasimodo, Esmeralda, Frollo.
- _Legenda věků_ (1859–83) – básnická epopej o dějinách lidstva.
- _Bídníci_ (1862) – román o osudech bývalého galejníka Jeana Valjeana, jeden z nejslavnějších příběhů světové literatury.

> Manifest - slavnostní písemné prohlášení nejvyššího vedení adresované obyvatelstvu.